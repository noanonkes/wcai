## Werkcollege week 1

Dit werkcollege staat in het teken van kennismaking!

Voor het werkcollege neem je dit document goed door, zodat je een beeld hebt van wat je gaat behandelen. Zorg dat je een Slack hebt aangemaakt via <https://slack.com/get-started#/create>. Deze gebruik je voor informeel contact met je mentorgroep.

> Voor ieder werkcollege staat twee uur ingeroosterd. Vaak zullen de geplande onderdelen niet de volle twee uur opnemen. Wanneer er tijd over is besteed je deze tijd, *in het lokaal waarin het werkcollege geroosterd is*, aan het helpen van je studenten. Zie dit als een soort extra persoonlijke assistentie-uren. Dit is ook *het* moment waarop je feedback op de opdrachten kan bespreken met je studenten; dat kan klassikaal, of individueel. Vergeet niet om halverwege even een korte pauze in te lassen!

### Wat doet een mentor (5--10 minuten)

Doel: verwachtingen goed neerzetten. Grenzen stellen wat betreft communicatie en jouw verantwoordelijkheden.

🧑‍🏫 Uitleg aan studenten

- Vertel duidelijk **hoe je heet** en wat je studeert.
- Leg uit waarvoor de werkcollege
- Leg uit dat jij voor de studenten hun **eerste aanspreekpunt** bent.
    - Dit betekent dat jij kan vertellen hoe je het vak kunt aanpakken.
    - Je kunt ook algemene opmerkingen en feedback overbrengen naar de docenten. Dus zaken die op meerdere studenten betrekking hebben.
    - Jij kijkt het werk na van deze studenten en geeft feedback. Als ze vragen hebben over de feedback kunnen ze bij jou terecht.
    - Vertel dat ze jou <u>niet</u> altijd via Slack kunnen bereiken, dat het even kan duren voordat je antwoord geeft en dat Slack niet voor grote vragen is (en dit geldt voor alle kanalen waar ze jou kunnen bereiken).
    - En als studenten ziek zijn melden ze zich om te beginnen bij jou, maar mailen ze ook altijd de docenten.
- Leg uit dat als er **uitzonderingen** nodig zijn, studenten direct met de docenten moeten mailen.
    - Jij bent geen doorgeefluik voor individuele gevallen. Als ze willen onderhandelen of niet in de regels vallen moeten ze echt die mail sturen naar de docenten!
    - Als iets onduidelijk is voor een student kan deze ook het beste mailen. Zo lukt het ook beter om alle studenten goed geïnformeerd te houden in plaats van alleen die in jouw eigen groep.

⚠️ Zorg er direct voor dat alle studenten ook op Slack komen!

### Kennismaking (15--20 minuten)

Doel: je studenten goed leren kennen maar ook zorgen dat zij wat van elkaar afweten!

Maak tijdens de kennismaking voor iedere student wat notities. Deze kun je kwijt op Basecamp bij "Docs & Files". De notities zijn vooral voor jezelf nu, maar dit kan later relevant worden als studenten achter gaan lopen.    

👩‍👧‍👦 Jij laat elke student om de beurt even vertellen:

- hoe ze heten,
- of ze programmeerervaring hebben,
- wat ze verder voor studie doen
- of ze hiernaast iets anders doen

⚠️ Zorg dat je iedereen stimuleert alle vragen te beantwoorden, ook als ze iets vergeten. Zo signaleer je meteen dat <u>iedereen</u> moet bijdragen aan de werkgroep.

### Morning meetings (5 minuten)

Doel: De morning meetings zorgen voor een vast begin van de dag, brengen de communicatie tussen de studenten op gang, en zorgen ervoor dat de assistentie efficiënter verloopt.

🧑‍🏫 Uitleg aan studenten

Voordat assistentie begint komen de studenten bijeen voor een meeting. Dit doen ze al vanaf morgen, en duurt ongeveer twintig minuten (met koffie/thee). Ze bespreken bijvoorbeeld:

  - Hoe is het gisteren gegaan
  - Wat is het doel voor vandaag
  - Zijn er anderen met dezelfde vragen

Leg uit dat de bedoeling hier echt is om ervoor te zorgen dat de groep van elkaar weet waar in de planning iedereen is, en ze vragen onderling kunnen oplossen. Hierdoor verloopt de assistentie een stuk efficiënter; als een aantal studenten er samen ook niet uitkomen, of alsnog vragen hebben, kunnen die tegelijkertijd behandeld worden. Deze meetings zijn niet verplicht voor de studenten, maar aanwezigheid is aan te raden!

Zorg ervoor dat de studenten een vast moment afspreken om dit te gaan doen (bijvoorbeeld 9:00, 9:15, of 9:30). De studenten mogen zelf inrichten hoe ze de sessies aanpakken.

Leg ook uit dat samenwerken bij onze vakken toegestaan is. Overleggen over de stof, of samen een aanpak voor een probleem _bedenken_ vallen hieronder. Het is prima als het om ideeën gaat, niet als het over regels code gaat. Het delen van code, of samen _ontwerpen/opstellen/uitwerken_ van (pseudo)code niet.  Dit laatste ontneemt tenminste één persoon in de samenwerking van het leermoment en oefening. In een gezonde samenwerking kijk je eigenlijk niet op elkaars scherm, en ben je alleen bezig op een whiteboard. Je kunt ook nog verwijzen naar het stuk over academic honesty in de syllabus.

Leg ten slotte uit dat alles wat ingeleverd wordt door de studenten door onze plagiaatdetectie heen gaat. Deze plagiaatdetectie werkt goed op code en kan erg makkelijk detecteren wanneer code (zo goed als) van elkaar overgenomen is. Wanneer er plagiaat gedetecteerd wordt krijgen alle betrokken studenten een 1 voor die module. Bij ernstige gevallen nemen we ook contact op met de examencomissie.

### Terminal (30--45 minuten)

Doel: de studenten raken bekend met de terminal.

Tijdens de vakken in de minor AI zullen de studenten regelmatig in aanraking komen met de terminal. De meeste studenten zijn hier niet mee bekend en begrijpen nog niet goed wat de terminal is. Deze oefeningen zijn bedoeld om dat uit te leggen en dienen tegelijk als naslagwerk voor de studenten als ze een keer weer een stukje uitleg op willen zoeken. De antwoorden staan bij de oefeningen en de studenten hoeven niets in te leveren. De studenten kunnen de oefeningen vinden in hun schema op deze website. (hier kan jij er ook bij)

Laat iedereen beginnen met de oefeningen en loop rond om hier en daar te helpen. Vraag ook regelmatig bij iedereen of alles lukt, en of je nog iets uit moet leggen.
Als er meerdere studenten zijn die tegen iets soortgelijks aanlopen geef je hier centraal een korte uitleg over voordat iedereen weer door gaat.

### Grote vragen (15--20 minuten)

Doel: studenten ruimte geven om beter te begrijpen hoe het vak in elkaar zit, op basis van de vragen die ze hebben. Problemen signaleren.

Het is daarbij niet de bedoeling dat je overal een antwoord op hebt, maar leg juist uit hoe studenten **zelf** aan hun antwoorden kunnen komen! (Meestal is dit in de syllabus/studiewijzer op de website 😉).

Wel maak je notities van de vragen die je niet kon beantwoorden, maar vooral voor jezelf of algemene zaken! Je gaat namelijk ook geen dingen voor studenten uitzoeken, dat is niet jouw taak.

- Vraag over **studiewijzer/regels**: mentor licht toe wat daar staat, kan ook even letterlijk laten zien op laptop/scherm en aanwijzen waar de regels te vinden zijn (bijv. waar staan de deadlines).
- Fundamentele, **algemene** vragen over het vak die niet in de studiewijzer lijken te staan en/of waar zonder meer een duidelijk antwoord op is: deze kun je na de werkgroep achterlaten in een TODO op Basecamp onder "Werkgroep". Dan kijken we gezamenlijk wat we er mee doen.
- Meer individuele vragen: als een student een ingewikkelde situatie beschrijft laat deze dan **zelf** een mail sturen naar help@mprog.nl (eventueel discreet naderhand zeggen). In zo'n geval is het belangrijk dat vakcoördinator meteen op de hoogte is en direct met deze student in gesprek kan raken.

## Administratie

Direct na afloop van de werkgroep:

- Als je weet dat je studenten mist en je hebt geen contact, maak een TODO op Basecamp aan voor de vakcoördinator. Deze zal achter de student aan gaan.
- Als je al snel problemen voorziet met een student, bijvoorbeeld als die zegt 3 dagen per week te werken terwijl deze de minor fulltime doet, maak dan ook een TODO aan voor de coördinator. Een van je taken is om zo vroeg mogelijk te signaleren dat er mogelijk iets mis gaat.
- Er kunnen vragen zijn opgekomen tijdens de werkgroep. Check voor alle vragen of je antwoorden kunt vinden in de handleiding, of in een post (Message) op Basecamp. Wees niet spaarzaam met je vragen! Liever teveel dan te weinig. De coördinator denkt dan mee en maakt eventueel ook een mededeling voor de andere mentoren.
